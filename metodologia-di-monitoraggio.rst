Metodologia di monitoraggio
===========================

.. _siti-web-e-applicazioni-mobili-1:

Siti Web e applicazioni mobili
------------------------------

Il presente capitolo descrive la metodologia di monitoraggio della
conformità dei siti web e delle applicazioni mobili degli enti pubblici
alle prescrizioni in materia di accessibilità definite all’articolo 4
della direttiva UE 2016/2102, sulla base delle prescrizioni individuate
nelle norme e nelle specifiche tecniche di cui all'articolo 6 della
stessa, e definisce le disposizioni riguardanti la presentazione alla
Commissione europea, da parte di AGID, delle relazioni sugli esiti del
monitoraggio, compresi i dati ottenuti.

Periodicità del monitoraggio
~~~~~~~~~~~~~~~~~~~~~~~~~~~~

Il primo periodo di monitoraggio per i siti web è compreso tra il 1°
gennaio 2020 e il 22 dicembre 2021. Dopo il primo periodo, il
monitoraggio è effettuato con frequenza annuale.

Il primo periodo di monitoraggio per le applicazioni mobili è compreso
tra il 23 giugno 2021 e il 22 dicembre 2021. Nel corso del primo
periodo, il monitoraggio delle applicazioni mobili comprende i risultati
ottenuti da un campione limitato ad almeno un terzo del numero stabilito
al punto 5 del paragrafo 5.1.4.1.

Dopo il primo periodo, il monitoraggio delle applicazioni mobili è
effettuato con frequenza annuale sul campione stabilito al punto 5 del
paragrafo 5.1.4.1.

Successivamente al primo periodo, il periodo di monitoraggio annuale sia
per i siti web che per le applicazioni mobili è compreso tra il 1°
gennaio e il 22 dicembre.

Metodi di monitoraggio
~~~~~~~~~~~~~~~~~~~~~~

AGID effettua il monitoraggio avvalendosi di:

1. un metodo di monitoraggio approfondito atto a verificare la
   conformità, applicato nel rispetto delle prescrizioni di cui al punto
   1.2 dell'allegato I della Decisione di Esecuzione UE 2018/1524 della
   Commissione;

2. un metodo di monitoraggio semplificato atto a rilevare la non
   conformità, applicato nel rispetto delle prescrizioni di cui al punto
   1.3 dell'allegato I della Decisione di Esecuzione UE 2018/1524 della
   Commissione.

Tali metodi di monitoraggio non aggiungono, annullano o sostituiscono le
prescrizioni individuate nelle norme e nelle specifiche tecniche di cui
all'articolo 6 della direttiva UE 2016/2102. I metodi sono indipendenti
da qualsiasi particolare verifica, strumento di valutazione
dell'accessibilità, sistema operativo e browser web o da specifiche
tecnologie assistive.

Per quanto riguarda i riferimenti tecnici si fa riferimento al paragrafo
2.2 per i siti web e al paragrafo 2.5 e le applicazioni mobili.

Monitoraggio approfondito
^^^^^^^^^^^^^^^^^^^^^^^^^

AGID, secondo le indicazioni di quanto riportato nei paragrafi 2.2, 2.3
e 2.5 del capitolo “2 Requisiti Tecnici per l’accessibilità degli
strumenti informatici”\ *,* applica un metodo di monitoraggio
approfondito per verificare che un sito web o un’applicazione mobile
soddisfi tutte le prescrizioni individuate nelle norme e nelle
specifiche tecniche di cui all'articolo 6 della Direttiva UE 2016/2102.

Il metodo di monitoraggio approfondito analizza tutte le fasi dei
processi nel campione individuato, effettuando le operazioni
fondamentali previste per il completamento del processo.

Il metodo di monitoraggio approfondito valuta, l’interazione con i form,
i controlli dell'interfaccia e le finestre di dialogo, le conferme per
l'immissione di dati, i messaggi di errore e ove possibile altri
feedback risultanti dall'interazione degli utenti, nonché il
comportamento del sito web quando vengono applicate impostazioni o
preferenze diverse.

Il metodo di monitoraggio approfondito può includere, ove opportuno,
test di usabilità quali l'osservazione e l'analisi della percezione, da
parte degli utenti con disabilità, dei contenuti del sito web o
dell'applicazione mobile e del grado di difficoltà di utilizzo, da parte
di tali utenti, di componenti dell'interfaccia come i menù di
navigazione o i form.

AGID può utilizzare, interamente o in parte, i risultati della
valutazione messi a disposizione dall'ente pubblico qualora siano
soddisfatte le seguenti condizioni:

1. il soggetto erogatore ha fornito la relazione di valutazione
   dettagliata più recente a sua disposizione;

2. tale valutazione è stata condotta non più di 3 anni prima della data
   del monitoraggio, con le modalità specificate nel presente paragrafo
   e al paragrafo 5.1.3.5 (Campionamento delle pagine);

3. AGID considera valida la relazione di valutazione ai fini
   dell'utilizzo nell'ambito del monitoraggio approfondito, sulla base
   di:

   a. risultati dell'applicazione del metodo di monitoraggio
      semplificato al sito web o all'applicazione mobile;

   b. un'analisi della relazione, adattata in base ad esempio alla data
      di rilevazione e al livello di dettaglio, se la valutazione è
      stata condotta più di 1 anno prima della data del monitoraggio.

Ai fini del monitoraggio, AGID può richiedere ai soggetti erogatori
l’accesso ai contenuti di extranet o intranet, pubblicati dopo il 23
settembre 2019 e, comunque, a seguito di una loro revisione sostanziale.
Se non è possibile consentire l'accesso ma l'ente pubblico mette a
disposizione i risultati della valutazione, AGID può utilizzare,
interamente o in parte, i risultati di tale valutazione qualora siano
soddisfatte entrambe le seguenti condizioni:

1. l'ente pubblico ha fornito la relazione di valutazione dettagliata
   più recente a sua disposizione;

2. la valutazione è stata condotta non più di 3 anni prima della data
   del monitoraggio, con le modalità specificate ai primi 4 capoversi di
   questo paragrafo e al paragrafo 5.1.3.5 Campionamento delle pagine.

Monitoraggio semplificato
^^^^^^^^^^^^^^^^^^^^^^^^^

AGID applica ai siti web un metodo di monitoraggio semplificato per
rilevare i casi di non conformità a un insieme limitato di prescrizioni
contenute nelle norme e nelle specifiche tecniche di cui all'articolo 6
della direttiva UE 2016/2102.

Il metodo di monitoraggio semplificato comprende le verifiche attinenti
a ciascuna delle prescrizioni di percepibilità, utilizzabilità,
comprensibilità e solidità di cui all'articolo 4 della direttiva UE
2016/2102. Le verifiche sono condotte al fine di rilevare casi di non
conformità nei siti web. Scopo del monitoraggio semplificato è
rispondere al meglio, entro i limiti di quanto è ragionevolmente
possibile, alle seguenti esigenze degli utenti in materia di
accessibilità, ricorrendo a verifiche automatizzate (i numeri di
paragrafo riportati nell’elenco seguente fanno riferimento al capitolo
“4 Prestazioni funzionali” della norma UNI EN 301549:2018):

*4.2.1 utilizzo senza vista*;

*4.2.2 utilizzo con vista limitata;*

*4.2.3 utilizzo senza percezione del colore;*

*4.2.4 utilizzo senza udito;*

*4.2.5 utilizzo con udito limitato;*

*4.2.6 utilizzo senza capacità vocali;*

*4.2.7 utilizzo con manipolazione o forza limitata;*

*4.2.9 ridurre al minimo le possibili crisi fotosensibili;*

*4.2.10 utilizzo con cognizione limitata.*

I paragrafi “4.2.8 utilizzo con portata limitata” e “4.2.11 Privacy”
della norma UNI EN 301549:2018 non vengono considerati all’interno delle
Linee Guida in quanto non afferenti ai dettami della direttiva UE
2016/2102.

Nell’ambito del monitoraggio semplificato AGID può anche utilizzare
verifiche diverse da quelle automatizzate.

Campionamento dei siti web e delle applicazioni mobili
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Dimensioni del campione
^^^^^^^^^^^^^^^^^^^^^^^

Il numero di siti web e di applicazioni mobili da monitorare durante
ciascun periodo di monitoraggio è calcolato in base alla popolazione
italiana risultante dai dati ufficiali pubblici.

Nel primo e nel secondo periodo di monitoraggio le dimensioni minime del
campione per il monitoraggio semplificato dei siti web corrispondono a 2
siti per 100.000 abitanti più 75 siti web.

Nei successivi periodi di monitoraggio le dimensioni minime del campione
per il monitoraggio semplificato dei siti web corrispondono a 3 siti per
100.000 abitanti più 75 siti web.

Le dimensioni del campione per il monitoraggio approfondito dei siti web
corrispondono ad almeno il 5 % delle dimensioni minime del campione
utilizzato per il monitoraggio semplificato di cui al secondo capoverso,
più 10 siti web.

Le dimensioni minime del campione per il monitoraggio approfondito delle
applicazioni mobili corrispondono a 1 applicazione per 1.000.000 di
abitanti più 6 applicazioni mobili.

Nel corso del primo periodo, il monitoraggio delle applicazioni mobili
comprende i risultati ottenuti da un campione limitato ad almeno un
terzo del numero stabilito al precedente capoverso.

Selezione del campione per i siti web
^^^^^^^^^^^^^^^^^^^^^^^^^^^^^^^^^^^^^

Scopo della selezione del campione per i siti web è ottenere una
distribuzione diversificata, rappresentativa e geograficamente
equilibrata.

Il campione deve comprendere siti web appartenenti ai diversi soggetti
erogatori individuati dall’art. 3, comma 1, legge n.4 del 2004.

Nel campione devono figurare siti web che rappresentano il più possibile
la varietà di servizi forniti dagli enti pubblici, in particolare nei
seguenti ambiti: protezione sociale, salute, trasporti, istruzione,
occupazione e fiscalità, tutela ambientale, ricreazione e cultura,
abitazioni e infrastrutture collettive, ordine pubblico e sicurezza.

AGID consulta le parti interessate nazionali, in particolare le
organizzazioni che rappresentano le persone con disabilità, in merito
alla composizione del campione di siti web da monitorare e tiene in
debita considerazione il parere delle parti interessate riguardo agli
specifici siti web da monitorare.

Selezione del campione per le applicazioni mobili
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Scopo della selezione del campione per le applicazioni mobili è ottenere
una distribuzione diversificata e rappresentativa.

Nel selezionare le applicazioni mobili da inserire nel campione si tiene
conto dei diversi sistemi operativi. Ai fini del campionamento le
versioni di un'applicazione mobile create per sistemi operativi diversi
devono essere considerate applicazioni mobili distinte.

Il campione deve considerare soltanto la versione più recente di
un'applicazione mobile, salvo nei casi in cui la versione più recente
non sia compatibile con una versione di sistema operativo precedente, ma
ancora supportata. In tal caso può essere inserita nel campione anche
una delle versioni precedenti dell'applicazione mobile.

AGID consulta le parti interessate nazionali, in particolare le
organizzazioni che rappresentano le persone con disabilità, in merito
alla composizione del campione di applicazioni mobili da monitorare e
tiene in debita considerazione il parere delle parti interessate
riguardo alle specifiche applicazioni mobili da monitorare.

Campione ricorrente
^^^^^^^^^^^^^^^^^^^

A partire dal secondo periodo di monitoraggio, se il numero dei siti web
o delle applicazioni mobili esistenti lo consente, il campione deve
contenere almeno il 10 % dei siti web e delle applicazioni mobili
monitorate nel precedente periodo di monitoraggio e almeno il 50 % di
quelle non monitorate nel periodo precedente.

Campionamento delle pagine
^^^^^^^^^^^^^^^^^^^^^^^^^^

Ai fini delle presenti Linee Guida, con il termine «pagina» si intende
una pagina web o una schermata di un'applicazione mobile.

Per il metodo di **monitoraggio approfondito** sono monitorati, se
esistenti, i documenti e le pagine seguenti:

1.  la home page;
2.  la pagina di accesso;
3.  la mappa del sito;
4.  la pagina dei contatti;
5.  la pagina della guida e le pagine contenenti le informazioni legali;
6.  almeno una pagina pertinente per ciascuna tipologia di servizio
    offerto dal sito web o dall'applicazione mobile e per qualsiasi
    altro utilizzo principale previsto, compresa la funzionalità di
    ricerca;
7.  le pagine contenenti la dichiarazione di accessibilità e le pagine
    con il meccanismo di feedback;
8.  esempi di pagine dall'apparenza sostanzialmente distinta o che
    presentano una tipologia di contenuti diversa;
9.  almeno un documento pertinente scaricabile, dove applicabile, per
    ciascun tipo di servizio offerto dal sito web o dall'applicazione
    mobile e per qualsiasi altro utilizzo principale previsto;
10. qualsiasi altra pagina considerata pertinente dall' AGID;
11. un numero di pagine selezionate a caso pari ad almeno il 10 % del
    campione definito ai precedenti punti (1-10).

Se una delle pagine del campione selezionato in base ai criteri di cui
ai punti precedenti comprende una fase di un processo, devono essere
verificate tutte le fasi, seguendo, almeno, la sequenza predefinita
prevista per il completamento del processo.

Per il metodo di **monitoraggio semplificato**, oltre alla home page,
viene monitorato un numero di pagine adeguato alle dimensioni stimate
e alla complessità del sito web.

Nello specifico sono monitorati, se esistenti, i documenti e le pagine
seguenti:

1. la home page;
2. la mappa del sito;
3. la pagina dedicata all’accessibilità;
4. una pagina con i risultati prodotti dalla funzionalità di ricerca;
5. almeno un documento scaricabile in formato PDF:

   a. della pagina principale della pubblicità legale;
   b. di una pagina della sezione “amministrazione trasparente”;

6. un documento scaricabile nel formato PDF selezionato in modo casuale,
   se non è già stato verificato negli altri punti;
7. in aggiunta, un campione di cinque pagine scelte in modo casuale.

La relazione alla Commissione europea sugli esiti del monitoraggio
------------------------------------------------------------------

AGID presenterà alla Commissione la relazione di cui all'articolo 8,
paragrafo 4, della direttiva UE 2016/2102 in un formato accessibile e in
lingua italiana.

La relazione comprende l'esito del monitoraggio con riferimento alle
prescrizioni contenute nelle norme e nelle specifiche tecniche di cui
all'articolo 6 della direttiva UE 2016/2102. I risultati che superano le
suddette prescrizioni possono anch'essi essere inclusi nella relazione
e, in tal caso, saranno presentati separatamente.

Contenuto della relazione
~~~~~~~~~~~~~~~~~~~~~~~~~

La relazione di cui all'articolo 8, paragrafo 4, della direttiva UE
2016/2102 contiene:

1. la descrizione dettagliata delle modalità con cui è stato effettuato
   il monitoraggio;

2. una matrice che mediante un indice di correlazione dimostri
   l'attinenza tra i metodi di monitoraggio applicati e le prescrizioni
   contenute nelle norme e nelle specifiche tecniche di cui all'articolo
   6 della direttiva UE 2016/2102, comprese eventuali modifiche
   significative dei metodi;

3. gli esiti del monitoraggio per ciascun periodo di monitoraggio,
   compresi i dati misurati;

4. le informazioni richieste a norma dell'articolo 8, paragrafo 5, della
   direttiva UE 2016/2102.

Nella relazione AGID fornisce le seguenti informazioni, come specificato
nelle istruzioni di cui all’allegato II della Decisione di esecuzione UE
2018/1524 della Commissione:

1. *Sintesi della relazione*

   Nella relazione è inclusa una sintesi del suo contenuto.

2. *Descrizione delle attività di monitoraggio*

   La relazione descrive le attività di monitoraggio svolte dallo Stato
   membro, tenendo nettamente separati i siti web e le applicazioni mobili,
   e comprende le informazioni di seguito specificate.
   
   2.1. *Informazioni generali*
   
      a) Le date in cui è stato effettuato il monitoraggio nell'arco di
      ciascun periodo di monitoraggio;
      
      b) l'identificazione dell'organismo incaricato
      del monitoraggio;
      
      c) la descrizione della rappresentatività e della distribuzione del
      campione come specificato al paragrafo 5.1.3.2 Selezione del campione
      dei siti web e al paragrafo 5.1.3.3 Selezione del campione per le
      applicazioni mobili
   
   2.2. *Composizione del campione*
   
      a) Il numero complessivo di siti web e di applicazioni mobili inseriti
      nel campione;
      
      b) il numero di siti web monitorati applicando il metodo di monitoraggio
      semplificato;
      
      c) il numero di siti web e di applicazioni mobili monitorati applicando
      il metodo di monitoraggio approfondito;
      
      d) il numero di siti web monitorati per i diversi soggetti erogatori
      individuati dall’art. 3, comma 1, legge n.4 del 2004;
      
      e) la distribuzione del campione di siti web, che illustri la copertura
      dei servizi pubblici (come prescritto al terzo capoverso del paragrafo
      5.1.3.2);
      
      f) la distribuzione del campione delle applicazioni mobili tra i diversi
      sistemi operativi (come prescritto al secondo capoverso del paragrafo
      5.1.3.3);

      g) il numero di siti web e di applicazioni mobili monitorati durante il
      periodo di monitoraggio e già inclusi nel precedente periodo di
      monitoraggio (il campione ricorrente descritto al paragrafo 5.1.3.4).
   
   2.3. *Correlazione con le norme, le specifiche tecniche e gli strumenti usati per il monitoraggio*
   
      a) una matrice che mediante un indice di correlazione dimostri
      l'attinenza tra i metodi di monitoraggio applicati e le prescrizioni
      contenute nelle norme e nelle specifiche tecniche di cui all'articolo 6
      della direttiva UE 2016/2102, comprese eventuali modifiche significative
      dei metodi;
      
      b) le informazioni sugli strumenti usati, le verifiche effettuate e
      l'eventuale ricorso ai test di usabilità.

3. *Esito del monitoraggio*

   La relazione illustra l'esito del monitoraggio effettuato da AGID.

   3.1. *Esito dettagliato*

   Per ciascun metodo di monitoraggio applicato (approfondito e
   semplificato, per i siti web e le applicazioni mobili), la relazione
   fornisce quanto segue:

      a) una descrizione esaustiva dell'esito del monitoraggio, compresi i
      dati misurati;

      b) un'analisi qualitativa dell'esito del monitoraggio,
      comprendente:

         i. le conclusioni relative a casi frequenti o critici di non conformità
         alle prescrizioni individuate nelle norme e nelle specifiche tecniche di
         cui all'articolo 6 della direttiva (UE) 2016/2102;

         ii. quando sia possibile gli sviluppi, da un periodo di monitoraggio al
         successivo, dell'accessibilità generale dei siti web e delle
         applicazioni mobili monitorati.

   3.2. *Contenuti supplementari (facoltativi)*

      La relazione può contenere le seguenti informazioni:

         a) l'esito del monitoraggio dei siti web o delle applicazioni mobili
         degli enti pubblici che esulano dall'ambito di applicazione della
         direttiva (UE) 2016/2102;

         b) informazioni dettagliate sulle prestazioni, in termini di
         accessibilità, delle diverse tecnologie utilizzate dai siti web e dalle
         applicazioni mobili monitorati;

         c) i risultati del monitoraggio con riferimento a prescrizioni che vanno
         oltre le prescrizioni contenute nelle norme e nelle specifiche tecniche
         di cui all'articolo 6 della direttiva UE 2016/2102;

         d) gli insegnamenti tratti dal feedback inviato dall'organismo
         responsabile del monitoraggio agli enti pubblici monitorati;

         e) qualsiasi altro aspetto pertinente riguardante il monitoraggio
         dell'accessibilità dei siti web e delle applicazioni mobili degli enti
         pubblici che vada oltre le prescrizioni della direttiva UE 2016/2102;

         f) una sintesi degli esiti della consultazione con le parti interessate
         e l'elenco delle parti interessate consultate;

         g) informazioni dettagliate sul ricorso alla deroga per onere
         sproporzionato di cui all'articolo 5 della direttiva UE 2016/2102.

4. *Ricorso alla procedura di attuazione e feedback degli utenti finali*

   La relazione specifica il ricorso alla procedura di attuazione istituita
   e ne fornisce una descrizione.

   AGID può inserire nella relazione eventuali dati qualitativi e
   quantitativi sul feedback ricevuto dagli enti pubblici attraverso il
   meccanismo di feedback stabilito all'articolo 7, paragrafo 1, lettera
   b), della direttiva (UE) 2016/2102.

5. *Contenuto attinente alle misure aggiuntive*

   La relazione comprende i contenuti prescritti all'articolo 8, paragrafo
   5, della direttiva (UE) 2016/2102.

Periodicità della presentazione delle relazioni
~~~~~~~~~~~~~~~~~~~~~~~~~~~~~~~~~~~~~~~~~~~~~~~

Entro il 23 dicembre 2021, AGID presenta la relazione alla Commissione
Europea, secondo quanto indicato al primo periodo di monitoraggio per i
siti web e le applicazioni mobili, di cui al paragrafo 5.1.1, primo e
secondo capoverso.

Le successive relazioni sono presentate da AGID ogni tre anni, come
stabilito all'articolo 8, paragrafo 4, della direttiva UE 2016/2102.

AGID rende pubbliche le relazioni in un formato accessibile.

Monitoraggio postazioni di lavoro a disposizione del dipendente con disabilità
------------------------------------------------------------------------------

AGID effettua un’analisi delle informazioni comunicate dalle
Amministrazioni all’interno del “Modello di dichiarazione di
accessibilità”, relativamente alla dotazione delle postazioni di lavoro
a disposizione del dipendente con disabilità, in ottemperanza all’art. 4
commi 4 e 5 della Legge n. 4/2004.

.. forum_italia::
   :topic_id: 10777
   :scope: document
