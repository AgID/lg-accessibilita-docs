Dichiarazione di accessibilità e pubblicazione obiettivi di accessibilità
=========================================================================

Siti web e applicazioni mobili 
------------------------------

I soggetti erogatori devono rilasciare una dichiarazione di
accessibilità per i siti web e applicazioni mobili di cui sono titolari,
come previsto dalla:

-  Direttiva UE 2016/2102
-  Decisione di esecuzione UE 2018/1523
-  Legge n. 4/2004.

Per la redazione della dichiarazione di accessibilità di ciascun sito
web e applicazione mobile, i soggetti erogatori devono compilare,
esclusivamente sulla piattaforma di AGID, un form online coerente con il
modello riportato nell’Allegato 1 - “Modello di dichiarazione di
accessibilità” - delle presenti Linee Guida.

Una volta compilata la dichiarazione on-line, il Responsabile della
Transizione Digitale del soggetto erogatore riceve da AGID un link, da
esporre con la dicitura “Dichiarazione di accessibilità”:

-  nel *footer,* per quanto riguarda i siti web
-  nella sezione dedicata alle informazioni generali riportate nello
   store, per quanto riguarda l’applicazione mobile.

Le informazioni presenti nella dichiarazione devono essere ricavate da
una delle seguenti analisi:

-  un’autovalutazione effettuata direttamente dal soggetto erogatore;

-  una valutazione effettuata da terzi;

-  una valutazione effettuata con il “Modello di autovalutazione”, reso
   disponibile online da AGID e riportato nell’Allegato 2 delle presenti
   Linee Guida.

Ove non sia tecnicamente possibile o altamente oneroso effettuare la
verifica globale del sito web o della applicazione mobile, ai fini della
redazione della dichiarazione di accessibilità il soggetto erogatore può
applicare una metodologia di verifica a campione, anche ispirandosi alla
metodologia di monitoraggio approfondito di cui al capitolo 5 delle
presenti linee guida. Tale campione deve essere archiviato
dall’amministrazione all’interno del report di valutazione.

La prima dichiarazione di accessibilità deve essere compilata:

-  entro il 23 settembre 2019, per un sito web pubblicato dopo il 23
   settembre 2018;

-  entro il 23 settembre 2020, per un sito web pubblicato prima del 23
   settembre 2018;

-  entro il 23 giugno 2021, per l’applicazione mobile.

Entro il 23 settembre di ogni anno il soggetto erogatore riesamina e
valida l'esattezza delle affermazioni contenute nella dichiarazione di
accessibilità, avvalendosi esclusivamente della piattaforma di AGID.
Pertanto, la validità di ogni dichiarazione ricopre un periodo temporale
che va dal 24 settembre al 23 settembre dell’anno successivo.

Si ricorda che la mancata pubblicazione della dichiarazione di
accessibilità determina un inadempimento normativo, con la
responsabilità prevista dall’art. 9 della Legge n. 4/2004.

Conformità al modello di dichiarazione di accessibilità 
-------------------------------------------------------

La conformità al modello di dichiarazione di accessibilità così come
indicato nell’art. 3 – quater della Legge 4/2014 modificata con il
D.lgs. 10 agosto 2018, n. 106, è garantita dalla compilazione online del
modello fornito da AGID.

Qualsiasi altro modello di dichiarazione utilizzato dal soggetto
erogatore non è ritenuto conforme a quanto richiesto dalla Decisione di
esecuzione UE 2018/1523.

Pubblicazione sul sito web degli obiettivi annuali di accessibilità
-------------------------------------------------------------------

Il presente paragrafo sostituisce la circolare AGID n. 1/2016 ribadendo
l’obbligo annuale per le Pubbliche Amministrazioni (di cui all'articolo
1, comma 2, del Decreto legislativo n. 165/2001) di pubblicare sul
proprio sito web entro il 31 marzo gli obiettivi di accessibilità per
l’anno corrente e lo stato di attuazione del piano per l'utilizzo del
telelavoro, come stabilito dal Decreto legge n. 179/2012, articolo 1,
comma 2.

Al fine di supportare le pubbliche amministrazioni nell’attività di
definizione e pubblicazione degli obiettivi annuali di accessibilità,
sul sito dell’Agenzia per l’Italia digitale è disponibile un’apposita
applicazione on-line.

.. forum_italia:
   :topic_id: 10776
   :scope: document
