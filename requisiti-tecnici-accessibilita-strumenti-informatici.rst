Requisiti tecnici per l’accessibilità degli strumenti informatici
=================================================================

Nei paragrafi sottostanti sono elencati i requisiti tecnici per
l’accessibilità degli strumenti informatici che, ai sensi della
Direttiva Europea 2016/2102, sono referenziati alla norma tecnica
europea EN 301549 v. 2.1.2, disponibile con traduzione ufficiale in
lingua italiana come norma UNI EN 301549:2018.

Le tecnologie assistive ICT non sono oggetto di verifica, in quanto
ausili che si interfacciano con prodotti già conformi ai requisiti
tecnici presenti in questo capitolo. Per approfondimento sul rapporto
tra tecnologie assistive e postazioni di lavoro a disposizione dei
dipendenti con disabilità, si consulti il paragrafo 2.7 delle presenti
Linee Guida.

Hardware
--------

I requisiti fissati in questo paragrafo sono destinati ai prodotti
informatici di tipo hardware (ad esempio: personal computer di tipo
desktop, periferiche, dispositivi mobili) al fine di consentire
l’acquisto di soluzioni informatiche nativamente predisposte
all’accessibilità, ovvero all’uso diretto o con l’ausilio di tecnologie
assistive, da parte di persone con disabilità.

Si ricorda che i datori di lavoro pubblici e privati pongono a
disposizione del dipendente con disabilità la strumentazione hardware e
software e la tecnologia assistiva adeguata alla specifica disabilità,
anche in caso di telelavoro, in relazione alle mansioni effettivamente
svolte. Nel paragrafo 2.7 delle presenti Linee Guida sono stabilite le
specifiche tecniche per l’utilizzo delle suddette postazioni con le
tecnologie assistive, nel rispetto della normativa tecnica
internazionale.

Il riferimento tecnico per l’hardware all’interno della norma UNI EN
301549:2018 è il capitolo “8 Hardware”.

All'hardware si applicano, ove inerente, anche i seguenti punti della
norma UNI EN 301549:2018:

-  “5 Requisiti generici”;

-  “6 ICT con comunicazione vocale bidirezionale”;

-  “7 ICT con funzionalità video”;

-  “13 ICT che fornisce ritrasmissione o accesso al servizio di
   emergenza”.

Web
---

Secondo quanto riporta il considerando n. 19 della Direttiva europea
2016/2102 "*Il contenuto dei siti web e delle applicazioni mobili
comprende informazioni sia testuali che non testuali, documenti e moduli
scaricabili e forme di interazione a due vie, per esempio il trattamento
di moduli digitali e il completamento dei processi di autenticazione,
identificazione e pagamento*".

I requisiti del presente paragrafo si applicano anche nei casi in cui i
soggetti obbligati ai sensi di legge forniscono informazioni o erogano
servizi mediante applicazioni Internet rese disponibili su reti Intranet
o su supporti utilizzabili anche in caso di dispositivi non collegati
alla rete.

Il riferimento tecnico per il Web all’interno della norma UNI EN
301549:2018, ove le condizioni siano applicabili, è il l “Prospetto A.1:
Pagine web - relazione tra il presente documento e i requisiti
essenziali della Direttiva 2016/2102/EU” all’interno del capitolo
“Appendice A (informativa): relazione tra il presente documento e i
requisiti essenziali della Direttiva 2016/2102” della norma UNI EN
301549:2018.

I requisiti di cui al punto 9 della norma UNI EN 301549:2018 si
applicano alle pagine web, includendo:

-  La conformità con il livello “AA” delle Web Content Accessibility
   Guidelines (**WCAG 2.0**), ovvero la conformità rispetto ai
   precedenti requisiti tecnici contenuti nell’allegato A del DM 5
   luglio 2005, è equivalente alla conformità ai seguenti punti:

   -  9.1.1 - Alternative testuali (compresi i capitoli sottostanti)
   -  9.1.2 - Media temporizzati (compresi i capitoli sottostanti)
   -  9.1.3.1 - Informazioni e correlazioni
   -  9.1.3.2 - Sequenza significativa
   -  9.1.3.3 - Caratteristiche sensoriali
   -  9.1.4.1 - Uso del colore
   -  9.1.4.2 - Controllo del sonoro
   -  9.1.4.3 - Contrasto (minimo)
   -  9.1.4.4 - Ridimensionamento del testo
   -  9.1.4.5 - Immagini di testo
   -  9.2.1.1 - Tastiera
   -  9.2.1.2 - Nessun impedimento all'uso della tastiera
   -  9.2.2 - Adeguata disponibilità di tempo (compresi i capitoli
      sottostanti)
   -  9.2.3 - Convulsioni e reazioni fisiche (compresi i capitoli
      sottostanti)
   -  9.2.4 - Navigabile (compresi i capitoli sottostanti)
   -  9.3 - Comprensibile (compresi i capitoli sottostanti)
   -  9.4.1.1 - Analisi sintattica (parsing)
   -  9.4.1.2 - Nome, ruolo, valore
   -  Requisiti di conformità del punto 9.5 - Requisiti di conformità
      WCAG.

   Tale conformità deve essere rispettata come requisito minimo per i siti
   Web le cui procedure di sviluppo e/o aggiornamento sono state avviate
   prima della data di entrata in vigore delle presenti Linee Guida.

-  La conformità con il livello “AA” delle Web Content Accessibility
   Guidelines (**WCAG 2.1**), prevista dalle presenti Linee Guida, è
   equivalente alla conformità con tutti i punti da 9.1 a 9.4 e ai
   requisiti di conformità di cui al punto 9.5 della norma UNI EN
   301549:2018.
   Tale conformità deve essere rispettata come requisito minimo per i
   siti Web le cui procedure negoziali di sviluppo e/o aggiornamento
   sono state avviate dopo la data di entrata in vigore delle presenti
   Linee Guida. A partire dal 23 settembre 2020, tale conformità dovrà
   essere rispettata anche per tutti gli altri siti Web di cui al
   punto precedente.

-  I requisiti per altri documenti e software sono forniti
   rispettivamente ai punti 10 e 11 della norma UNI EN 301549:2018.

I requisiti elencati nel “Prospetto A.1: Pagine web - relazione tra il
presente documento e i requisiti essenziali della Direttiva
2016/2102/EU” all’interno del capitolo “Appendice A (informativa):
relazione tra il presente documento e i requisiti essenziali della
Direttiva 2016/2102” della norma UNI EN 301549:2018 si applicano alle
pagine web, che includono:

1. documenti che sono pagine web;

2. documenti che sono incorporati nelle pagine web e che sono utilizzati
   nella rappresentazione o che sono destinati a essere rappresentati
   insieme alla pagina web in cui sono incorporati;

3. software che è una pagina web; oppure

4. software incorporato nelle pagine web e utilizzato nella
   rappresentazione o destinato alla rappresentazione insieme alla
   pagina web in cui è incorporato.

Oltre a quanto sopra esposto, il riferimento tecnico della norma UNI EN
301549:2018 per i documenti inseriti all’interno delle pagine Web
(inclusi i documenti e moduli scaricabili) è il capitolo “10 Documenti
non web”.

Documenti non web
-----------------

Secondo il considerando n. 19 della Direttiva europea 2016/2102 “\ *Il
contenuto dei siti web e delle applicazioni mobili comprende
informazioni sia testuali che non testuali, documenti e moduli
scaricabili e forme di interazione a due vie, per esempio il trattamento
di moduli digitali e il completamento dei processi di autenticazione,
identificazione e pagamento*".

Secondo la definizione contenuta nella norma tecnica UNI EN 301549:2018,
un documento non web è un documento che non è una pagina web, non è
incorporato nelle pagine web e non è utilizzato nella rappresentazione o
nel funzionamento della pagina.

Se un documento non risponde ai criteri di accessibilità, ovvero è
disponibile solo in formato non accessibile è necessario fornire in
formato accessibile un contenuto testuale che ne riepiloghi il contenuto
(sommario) e che sia fornita una modalità accessibile di contatto con
l’amministrazione per consentire alla persona con disabilità di ricevere
informazioni alternative equivalenti al documento non accessibile

Il riferimento tecnico per i documenti non web all’interno della norma
UNI EN 301549:2018 è il capitolo “10 Documenti non web”.

Nell’ambito dei documenti non web, nei termini di accessibilità e
comprensibilità dell’informazione, si suggerisce di tener conto dell’uso
delle Norme UNI CEI ISO/IEC 25012 “Modello di qualità dei dati” del 2014
e UNI CEI ISO/IEC 25024 “Misurazione della qualità dei dati” del 2015.

Software
--------

I requisiti contenuti in questo paragrafo sono destinati ai prodotti
informatici di tipo software al fine di consentire l’acquisto di
soluzioni informatiche nativamente predisposte all’accessibilità, ovvero
all’uso diretto o con l’ausilio di tecnologie assistive, da parte di
persone con disabilità.

I datori di lavoro pubblici e privati pongono a disposizione del
dipendente con disabilità la strumentazione hardware e software e la
tecnologia assistiva adeguata alla specifica disabilità, anche in caso
di telelavoro, in relazione alle mansioni effettivamente svolte. Nel
punto 2.7 delle presenti Linee Guida sono stabilite le specifiche
tecniche per l’utilizzo delle suddette postazioni con le tecnologie
assistive, nel rispetto della normativa tecnica internazionale.

Il riferimento tecnico per il software all’interno della norma UNI EN
301549:2018 è il capitolo “11. Software”.

Al software si applicano, ove inerente, anche i seguenti punti della
norma UNI EN 301549:2018:

-  “5 Requisiti generici”;

-  “6 ICT con comunicazione vocale bidirezionale”;

-  “7 ICT con funzionalità video”;

-  “13 ICT che fornisce ritrasmissione o accesso al servizio di
   emergenza”.

In relazione alla qualità del software, si rimanda alla “Guida tecnica
all’uso di metriche per il software applicativo sviluppato per conto
delle pubbliche amministrazioni” pubblicata da AGID nel giugno 2018.

Applicazioni mobili
-------------------

Secondo l’art. 3 comma 2 della Direttiva UE 2016/2102, è definibile come
“applicazione mobile” il software applicativo progettato e sviluppato da
parte o per conto dei soggetti erogatori per essere utilizzato su
dispositivi mobili, quali ad esempio smartphone e tablet. È escluso il
software che controlla tali dispositivi (sistemi operativi mobili) o lo
stesso hardware informatico.

Nel Considerando n. 19 della Direttiva si fa altresì presente che il
contenuto dei siti web e delle applicazioni mobili comprende
informazioni sia testuali che non testuali, documenti e moduli
scaricabili e forme di interazione bidirezionale, come ad esempio il
trattamento di moduli digitali e il completamento dei processi di
autenticazione, identificazione e pagamento.

Ai sensi del comma 2 dell’art. 3 della Legge n. 4/2004, le disposizioni
in ordine agli obblighi per l'accessibilità non si applicano ai
contenuti che si trovano esclusivamente su dispositivi mobili o
programmi utente per dispositivi mobili sviluppati per gruppi chiusi di
utenti o per uso specifico in determinati contesti e non disponibili e
usati da ampi segmenti di utenti.

Il riferimento tecnico per le applicazioni mobili all’interno della
norma UNI EN 301549:2018 è formato dai punti presenti nel “Prospetto
A.2: Applicazioni mobili - relazione tra il presente documento e i
requisiti essenziali della Direttiva 2016/2102/EU” presente all’interno
del capitolo “Appendice A (informativa): Relazione tra il presente
documento e i requisiti essenziali della Direttiva 2016/2102” della
norma UNI EN 301549:2018.

La conformità delle applicazioni mobili con quanto sopra descritto deve
essere rispettata a decorrere dal 23 giugno 2021.

Documentazione e servizi di supporto
------------------------------------

La documentazione resa disponibile con gli strumenti informatici, se
fornita separatamente o integrata negli stessi, deve elencare e spiegare
come utilizzare le caratteristiche di accessibilità e compatibilità
dello stesso.

Le funzioni di accessibilità e compatibilità includono funzionalità di
accessibilità integrate e funzioni di accessibilità che garantiscono la
compatibilità con la tecnologia assistiva.

Il riferimento tecnico per la documentazione e servizi di supporto
all’interno della norma UNI EN 301549:2018 è il capitolo “12
Documentazione e servizi di supporto”.

Postazioni di lavoro a disposizione del dipendente con disabilità
-----------------------------------------------------------------

La postazione di lavoro a disposizione del dipendente con disabilità è
dotata di tecnologie ICT di cui ai punti dal 2.1 al 2.6 del presente
capitolo e da una serie di ausili definiti “tecnologie assistive”.

Il riferimento tecnico per l’identificazione della tecnologia assistiva
è la norma UNI EN ISO 9999:2017, referenziata parzialmente per gli
ausili presenti nel nomenclatore tariffario [1]_ nell’allegato 5 del
Decreto del presidente del consiglio dei ministri 12 gennaio 2017
“Definizione e aggiornamento dei livelli essenziali di assistenza, di
cui all'articolo 1, comma 7, del decreto legislativo 30 dicembre 1992,
n. 502” (G.U. Serie Generale , n. 65 del 18 marzo 2017), decreto che
stabilisce i Livelli Minimi di Assistenza (LEA) esigibili dai cittadini
su tutto il territorio nazionale.

.. [1] Nomenclatore Tariffario delle Protesi e degli Ausili elenca le
   tipologie di ausilio (con relative lavorazioni, aggiuntivi e
   riparazioni) fornibili a carico del Servizio Sanitario Nazionale
   italiano, su prescrizione medica: 
   http://www.trovanorme.salute.gov.it/norme/renderPdf.spring?seriegu=SG&datagu=18/03/2017&redaz=17A02015&artp=9&art=1&subart=1&subart1=10&vers=1&prog=001.


In particolare, si segnalano le tecnologie per la classe 22 "Ausili per
comunicazione, informazione e segnalazione" elencate nell’allegato 3.
“Prodotti per la classe 22 della UNI EN ISO 9999:2017 relativa alla
comunicazione e gestione dell’informazione”.

Servizi pubblici erogati a sportello dalla Pubblica Amministrazione
-------------------------------------------------------------------

Il presente paragrafo sostituisce la Circolare AGID n. 3/2017
“Raccomandazioni e precisazioni sull’accessibilità digitale dei servizi
pubblici erogati a sportello dalla Pubblica Amministrazione, in sintonia
con i requisiti dei servizi online e dei servizi interni”.

Il presente paragrafo riporta una versione aggiornata dei contenuti del
punto “3.1. Servizi a sportello” precedentemente disponibili nella
Circolare AGID n. 3/2017.

Per quanto riguarda i temi “3.2 Servizi on line” e “3.3. Servizi
interni” presenti nella suddetta circolare, vale quanto specificato nei
punti espressi, ove siano applicabili, dal paragrafo 2.1 al paragrafo
2.7 delle presenti Linee Guida.

I servizi erogati a sportello debbono essere caratterizzati da
accessibilità, fruibilità ed efficacia a favore di tutti i soggetti
senza discriminazione alcuna, con particolare attenzione agli aspetti
inerenti all’identificazione della persona nel rispetto della vigente
normativa, nonché alla possibilità che la persona possa esprimere
autonomamente la propria volontà.

Qualora i servizi a sportello non fossero accessibili, occorrerà
predisporre quelli che, secondo l’articolo 2 della Convenzione ONU
(ratificata con legge 3 marzo 2009, n. 18), sono “accomodamenti
ragionevoli”, ovvero “\ *le modifiche e gli adattamenti necessari e
appropriati che non impongano un carico sproporzionato o eccessivo, ove
ve ne sia necessità in casi particolari, per assicurare alle persone con
disabilità il godimento e l’esercizio, su base di eguaglianza con gli
altri, di tutti i diritti umani e libertà fondamentali*\ ”.

Tali accomodamenti, in funzione della preventiva analisi delle reali
esigenze dei soggetti fruitori potranno essere di natura tecnica
(esempio postazioni adattate), organizzativa o di mediazione, effettuata
con l’ausilio di personale adeguatamente formato.

In particolare, si fa riferimento agli aspetti citati in premessa,
circa:

-  l’identificazione della persona nel rispetto della vigente normativa,
   anche in presenza di impedimenti comunicativi;

-  la possibilità che la persona possa esprimere autonomamente la
   propria volontà, anche in presenza di un impedimento a sottoscrivere.

A tal proposito si rammenta anche la disposizione contenuta
nell’articolo 4, comma 1 del Testo unico n. 445 del 28 dicembre 2000, ai
sensi del quale: “\ *la dichiarazione di chi non sa o non può firmare è
raccolta dal pubblico ufficiale previo accertamento dell’identità del
dichiarante. Il pubblico ufficiale attesta che la dichiarazione è stata
a lui resa dall'interessato in presenza di un impedimento a
sottoscrivere*\ ”. Circa tale disposizione si raccomanda che il pubblico
ufficiale, all’atto della sottoscrizione del documento, metta in atto
tutto ciò che è possibile per permettere la partecipazione della persona
con disabilità al procedimento amministrativo, raccogliendo
l’espressione di volontà anche attraverso l’uso di strumenti diversi.
Tali strumenti, descritti di seguito tra gli accomodamenti ragionevoli,
consentono all’utente di comunicare ed esprimere la propria volontà con
mezzi alternativi alla scrittura su carta, senza dover necessariamente
ricorrere alla sottoscrizione attraverso un segno grafico.

In applicazione dei principi espressi nella Convenzione ONU sui diritti
delle persone con disabilità, le Amministrazioni adottano nella
erogazione dei loro servizi, accomodamenti ragionevoli dei quali si
indicano alcuni esempi non esaustivi.

Costituisce accomodamento ragionevole la redazione di eventuale
documentazione divulgativa semplificata, in particolare in tutti i casi
di limitazioni della comprensione o di ridotta conoscenza della lingua
italiana, come anche l’apposizione di segnaletica digitale chiara e
coerente nei vari ambienti.

Inoltre, l’accoglienza al servizio deve essere agevolata con una
adeguata gestione dei sistemi di chiamata delle code o numerazione,
finalizzata a garantire l’inclusione degli utenti con limitazioni
sensoriali della vista e/o dell’udito.

Un altro accomodamento rilevante riguarda la possibilità di dotare gli
sportelli tradizionali con strumentazione informatica adeguata e di
predisporre, ove possibile e ritenuto necessario, sportelli sostitutivi
informatizzati “virtuali” dedicati o adatti all’uso personale di
strumenti dell’utente.

Si raccomanda di allestire una postazione locale dedicata per l’utente,
che preveda in taluni casi l’uso di terminali o monitor e degli
strumenti, già previsti per il personale con disabilità interno
all’ufficio, descritti nel punto 2.7 delle presenti Linee Guida.

Inoltre, si raccomanda il ricorso a soluzioni volte a facilitare la
comunicazione alternativa con il pubblico, comprendendo anche nella
Wi-Fi- area possibili utilizzi di Social media e App specifiche
accessibili, su smartphone e tablet, che consentano ulteriori
comunicazioni vocali e scritte.

Si ricorda infine che, per tutte le circostanze non richiamate dalle
presenti Linee Guida, per mancanza di legislazione specifica in merito,
o di soluzioni tecniche appropriate, il pubblico ufficiale/dipendente
che si relaziona con l’utente deve adottare tutti i possibili
accorgimenti per far sì che i diritti di ogni soggetto vengano
rispettati, così come previsto dalle più generali disposizioni della
citata Convenzione ONU e dalla normativa italiana.

.. forum_italia:
   :topic_id: 10774
   :scope: document
