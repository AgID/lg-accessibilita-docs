Procedura di attuazione
=======================

Contestazione della dichiarazione di accessibilità
--------------------------------------------------

AGID verifica che la dichiarazione di accessibilità, presentata dal
soggetto erogatore, sia conforme al modello di dichiarazione e ai casi
di inaccessibilità.

Qualora la dichiarazione non sia conforme al modello definito con il
presente documento ovvero AGID non ritenga ricorrente l’ipotesi di onere
sproporzionato, il Difensore Civico per il Digitale, ai sensi della
Legge n. 4/2004 art. 3-quinquies, comma 2, decide in merito alla
corretta attuazione della appena richiamata Legge n.4/2004 e dispone
eventuali misure correttive.

Esito insoddisfacente del monitoraggio
--------------------------------------

In caso di esito insoddisfacente del monitoraggio effettuato da AGID ai
sensi dell’art. 7, comma 1, lettere a) e a) bis della Legge n. 4/2004,
il Difensore civico per il digitale decide in merito alla corretta
attuazione della medesima Legge n.4/2004 e dispone eventuali misure
correttive.

Meccanismo di feedback
----------------------

Chiunque può notificare ai soggetti erogatori attraverso il link,
fornito dagli stessi soggetti, eventuali difetti dei sistemi
informatici, compresi i siti web e le applicazioni mobili, in termini di
conformità ai principi generali per l’accessibilità previsti dall’art.
3-bis della legge n. 4/2004 e alle prescrizioni delle presenti Linee
Guida. Chiunque può altresì richiedere che le informazioni siano rese
accessibili e che i sistemi siano adeguati alla normativa.

Difensore civico digitale
-------------------------

L’utente può ricorrere al Difensore civico digitale tramite l’apposito
riferimento presente sul modello di dichiarazione di accessibilità
qualora, entro trenta giorni dalla notifica o dalla richiesta di
informazioni di cui al paragrafo 7.3, il soggetto erogatore non risponda
o fornisca una risposta insoddisfacente. Il Difensore civico digitale
può disporre eventuali misure correttive informando di ciò l’Agenzia per
l’Italia Digitale.
