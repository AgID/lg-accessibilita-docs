Onere sproporzionato
====================

Definizione e casi di deroga
----------------------------

Per onere sproporzionato si intende una circostanza di fatto o di
diritto che rappresenta, nei casi previsti dall’art. 3-ter, comma 2,
Legge n. 4 del 2004, una deroga alle prescrizioni fissate dalla stessa
legge in materia di accessibilità che deve fondarsi esclusivamente su
motivazioni legittime e adeguatamente giustificate.

Si considerano misure che impongono un onere sproporzionato quelle che
generano in capo a un soggetto erogatore un onere organizzativo o
finanziario eccessivo, o mettono a rischio la sua capacità di adempiere
allo scopo prefissato o di pubblicare le informazioni necessarie o
pertinenti per i suoi compiti e servizi, pur tenendo conto del probabile
beneficio o danno che ne deriverebbe per le persone con disabilità.

L’art. 3-ter, comma 2, Legge n. 4/2004, individua le quattro misure generali
alla ricorrenza delle quali è opponibile un onere sproporzionato, ossia:

1. onere organizzativo eccessivo;

2. onere finanziario eccessivo;

3. rischio di pregiudicare la capacità dei soggetti erogatori di
   adempiere allo scopo prefissato;

4. rischio di pregiudicare la capacità dei soggetti erogatori di
   pubblicare le informazioni necessarie o pertinenti per i propri
   compiti e servizi.

Le fattispecie di ciascuna misura vanno individuate attraverso il
criterio generale previsto dal considerando 39 della Direttiva UE
2016/2102, secondo cui le eccezioni al rispetto delle prescrizioni in
materia di accessibilità, dovute a un onere sproporzionato, non devono
andare oltre lo stretto necessario per quanto riguarda il particolare
contenuto interessato in ogni singolo caso.

Per tutti e quattro i casi di esclusione dagli obblighi di accessibilità
deve valere un’applicazione rigorosa del principio di necessità che va
riferita, di volta in volta, alla natura dei servizi e delle
informazioni rilevanti nel singolo caso.

Criteri più specifici per la definizione dei contenuti dell’onere
sproporzionato, con riferimento alle misure che generano un onere
organizzativo e finanziario eccessivo, sono fissati dal legislatore
europeo nell’ambito della Direttiva UE 2016/2102.

Onere organizzativo eccessivo
~~~~~~~~~~~~~~~~~~~~~~~~~~~~~

In base a quanto previsto dall’art. 5, par. 2, della Direttiva UE
2016/2102, le dimensioni, le risorse e la natura dell'ente pubblico
interessato sono circostanze pertinenti di cui i soggetti erogatori
devono tener conto per verificare la sussistenza di un onere
sproporzionato, e che vanno considerate come una specificazione del
concetto di onere organizzativo eccessivo.

Per effettuare tale verifica, occorre svolgere una valutazione
comparativa tra la dimensione organizzativa del soggetto erogatore,
misurata in base ai predetti indici di dimensione, risorse e natura
dello stesso, e i benefici o pregiudizi che la piena accessibilità
determinerebbe, rispettivamente, in favore o a danno delle persone con
disabilità.

La sussistenza di un onere sproporzionato può essere invocata solo dopo
aver adottato il citato principio di stretta necessità al caso di
specie, ossia dopo aver verificato che la dimensione organizzativa del
soggetto erogatore è qualitativamente e quantitativamente non idonea a
garantire la piena accessibilità del servizio o dell’informazione.

Onere finanziario eccessivo
~~~~~~~~~~~~~~~~~~~~~~~~~~~

L’art. 5, par. 2, della Direttiva UE 2016/2102, per definire più nel
dettaglio i contenuti della nozione di onere finanziario eccessivo,
prescrive una stima dei costi e dei benefici per il soggetto erogatore
interessato, da effettuare in rapporto ai benefici previsti per le
persone con disabilità, tenendo conto della frequenza e della durata
d'uso dello specifico sito web o applicazione mobile.

Il soggetto erogatore deve orientare la propria valutazione, in ordine
alla sussistenza o meno dell’onere sproporzionato, verificando la
ragionevole proporzione tra i costi necessari per garantire la piena
accessibilità e i benefici previsti per le persone con disabilità.

Rispetto ai costi, il soggetto erogatore deve tener conto che, per
l’applicazione della normativa, non sono previsti nuovi o maggiori oneri
a carico della finanza pubblica e, quindi, esso deve fare fronte ai
nuovi adempimenti con le risorse umane, strumentali e finanziarie
disponibili a legislazione vigente.

Tuttavia, nel considerare le risorse disponibili, ciascun soggetto
erogatore deve tener conto di tutte le forme di finanziamento, quali
incentivi, agevolazioni e altri strumenti, previste a livello europeo,
nazionale e regionale. L’insieme di queste risorse costituisce un
parametro oggettivo e imprescindibile nell’ambito della verifica di
proporzionalità sopra richiamata.

Rispetto ai benefici, il soggetto erogatore deve tener conto “della
frequenza e della durata d'uso dello specifico sito web o applicazione
mobile”. La sussistenza di un onere sproporzionato può essere invocata
solo dopo aver adottato il citato principio di stretta necessità al caso
di specie, ossia dopo aver verificato che il numero di accessi e di
utilizzo effettivo del sito web e dell’applicazione mobile in questione
è così limitato da rendere del tutto sproporzionato il costo necessario
per garantire la piena accessibilità del servizio o dell’informazione.

Rischi di pregiudicare la capacità di adempiere allo scopo prefissato o la capacità di pubblicare le informazioni necessarie o pertinenti
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Le misure che rischiano di pregiudicare la capacità del soggetto
erogatore di adempiere allo scopo prefissato o di pubblicare le
informazioni necessarie o pertinenti per i suoi compiti e servizi sono
ipotesi che non attengono a valutazioni discrezionali del soggetto
erogatore, ma a verifiche di comprovata incompatibilità di soluzioni
tecniche volte a garantire la piena accessibilità dei siti e delle
applicazioni rispetto ad adempimenti o obblighi informativi del soggetto
erogatore.

In tali casi, l’amministrazione interessata non deve operare una
valutazione sulla proporzionalità della misura rispetto ai benefici o ai
pregiudizi che potrebbero prodursi in capo alle persone con disabilità,
ma può eccepire la sussistenza di un onere sproporzionato solo in
presenza di un grave e concreto impedimento tecnico alla garanzia di
piena accessibilità.

Ulteriori casi di deroga
~~~~~~~~~~~~~~~~~~~~~~~~

Fermo restando la possibilità di applicare le presenti Linee Guida a
qualsiasi contenuto di un sito web o applicazione mobile, l’onere
sproporzionato può essere applicato ai seguenti contenuti di siti web e
applicazioni mobili:

-  formati di file per ufficio pubblicati prima del 23 settembre 2018, a
   meno che tali contenuti non siano necessari per i processi
   amministrativi attivi relativi alle funzioni assolte dall'ente
   pubblico interessato;

-  media basati sul tempo preregistrati pubblicati prima del 23
   settembre 2019;

-  media basati sulla trasmissione in diretta;

-  carte e servizi di cartografia online, a condizione che le
   informazioni essenziali siano fornite in modalità digitale
   accessibile per le carte per la navigazione;

-  contenuti di terzi che non sono né finanziati né sviluppati dall'ente
   pubblico interessato né sottoposti al suo controllo;

-  riproduzioni di pezzi provenienti da collezioni del patrimonio
   storico-culturale che non possono essere resi pienamente accessibili
   a causa:

   1.  dell'incompatibilità delle prescrizioni in materia di
       accessibilità con la conservazione del pezzo in questione o
       l'autenticità della riproduzione (ad esempio contrasto); oppure

   2. della non disponibilità di soluzioni automatizzate ed
       economicamente vantaggiose in grado di estrarre facilmente il
       testo di manoscritti o altri pezzi provenienti da collezioni del
       patrimonio storico-culturale per trasformarlo in contenuti
       compatibili con le prescrizioni in materia di accessibilità;

-  contenuti di extranet o intranet ossia siti web disponibili soltanto
   per un gruppo chiuso di persone e non per il grande pubblico in
   quanto tale, pubblicati prima del 23 settembre 2019 fino a una loro
   revisione sostanziale;

-  contenuti di siti web e applicazioni mobili considerati archivi nel
   senso che contengono soltanto contenuti che non sono né necessari per
   processi amministrativi attivi né aggiornati o rielaborati dopo il 23
   settembre 2019.

I motivi legittimi
------------------

La normativa vigente stabilisce che l’individuazione dell'onere
sproporzionato deve fondarsi unicamente su motivazioni legittime,
specificando che tali non sono, di per sé, le seguenti:

-  i tempi occorrenti per sviluppare i siti web ed applicazioni mobili;

-  la necessità di acquisire le informazioni occorrenti per garantire il
   rispetto degli obblighi previsti dalla L. 4/2004 e dal presente
   documento.

Il considerando 39 della Direttiva UE 2016/2102 e la Legge delega n. 163
del 2017 includono tra i motivi non legittimi per invocare l’onere
sproporzionato anche la mancanza di carattere prioritario degli
interventi volti a garantire la piena accessibilità. Per conformità alle
norme interposte, la mancanza di carattere prioritario degli interventi
diretti a garantire la piena accessibilità rientra tra i motivi non
legittimi di onere sproporzionato.

La circostanza per cui la mancanza di tempo e di informazioni non
rappresenta, di per sé, motivi legittimi di onere sproporzionato non
comporta che, in determinate circostanze, tali condizioni potrebbero
diventare legittime se particolarmente gravi e/o combinate tra loro, ma
significa esclusivamente che gli unici motivi legittimi che giustificano
il ricorso all’onere sproporzionato sono quelli che consistono nelle
misure espressamente individuate all’art. 3-ter, comma 2, Legge n. 4/2004.

Soluzioni di accessibilità alternative
--------------------------------------

Il considerando 39 della Direttiva UE 2016/2102 prevede altresì che,
stante la sussistenza di un onere sproporzionato, il soggetto erogatore
dovrebbe, tuttavia, pur sempre dare la massima accessibilità possibile
al contenuto interessato e rendere altri contenuti pienamente
accessibili.

Nella stessa direzione, l’art. 5, par. 4, della Direttiva stabilisce
che, in caso di deroga, il soggetto erogatore, nell’ambito della
dichiarazione di accessibilità, fornisce anche le alternative
accessibili rispetto al sito web o all’applicazione mobile interessati.

In senso ancora analogo, il legislatore nazionale specifica che, insieme
all’indicazione delle parti di contenuto del sito web o
dell'applicazione mobile non accessibili per onere sproporzionato, il
soggetto erogatore deve fornire le motivazioni che ne giustificano
l'inaccessibilità, nonché le eventuali soluzioni di accessibilità
alternative.

.. forum_italia::
   :topic_id: 10778
   :scope: document
